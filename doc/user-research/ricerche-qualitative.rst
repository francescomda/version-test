Ricerche qualitative
--------------------

La User Research (Ricerca sugli Utenti) nell’ambito della progettazione
dei prodotti digitali, coerentemente all’approccio *Human Centered*, ha
come fine ultimo quello di studiare gli utenti per progettare servizi
quanto più rispondenti alle loro effettive esigenze. Questo obiettivo
può essere realizzato attraverso approcci di ricerca di tipo qualitativo
e/o quantitativo, i quali si differenziano per le caratteristiche del
dato che si può ricavare e per l’analisi che se ne può fare. La ricerca
qualitativa, generalmente, ha come obiettivo quello di (cercare di)
comprendere le motivazioni sottese ad attitudini, comportamenti ed
atteggiamenti dell’utente, studiandone le attività, i contesti d’uso, le
necessità ma anche gli errori e le frustrazioni. Le principali
caratteristiche della ricerca qualitativa:

-  si fonda su campioni non numerosi;
-  genera dati qualitativi e non validi a fini statistici;
-  l’analisi dei dati non è statistico/matematico ma legata alla
   formazione, alla metodologia e, non da ultimo, alla sensibilità del
   ricercatore.

Nella progettazione di servizi digitali la ricerca qualitativa può
essere utilizzata in diverse fasi del progetto: dalla fase di
osservazione ed ideazione, a quella di progettazione, finanche a quella
di validazione. In questa guida affronteremo le tecniche e gli strumenti
della ricerca di tipo qualitativo, quali i metodi che si basano
sull’osservazione diretta sul campo e i metodi che prevedono un
coinvolgimento degli utenti. Gli strumenti e le tecniche sono molte e
differenti fra loro per il tipo di dato che permettono di raccogliere;
per ogni progetto sarà, dunque, necessaria una valutazione ad hoc per
definire gli strumenti e le tecniche più adeguate e le fasi in cui si
vadano ad utilizzare.

Nel 2017 pubblicheremo i capitoli di questa sezione dedicati a:
interviste, focus group, osservazioni sul campo (*field study*), design
partecipativo e test di usabilità.
